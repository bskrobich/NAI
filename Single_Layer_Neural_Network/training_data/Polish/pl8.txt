Dwaj turyści w wieku 39 i 49 lat zostali zaatakowani przez niedźwiedzia w rejonie masywu Polany w środkowej części Słowacji. Obaj zostali przetransportowani śmigłowcem do szpitala. Ich stan jest stabilny. To już kolejny podobny przypadek w ostatnim czasie.

Do zdarzenia doszło poza szlakiem turystycznym. Jak podkreślają słowackie media, mimo wszystko jest to popularny rejon zarówno wśród rowerzystów, jak i również osób spacerujących pieszo. Jeden z turystów został ranny w rękę oraz nogę, drugi zaś w głowę i w szyję. Poszkodowanym samodzielnie udało się wezwać pomoc.

Ratownicy przetransportowali ich śmigłowcem do szpitala w Bańskiej Bystrzycy (środkowy rejon Słowacji). Z informacji przekazanych przez lekarzy wynika, że stan obu rannych turystów nie zagraża ich życiu i jest stabilny. Teraz specjalny zespół interwencyjny będzie monitorował miejsce, w którym doszło do ataku.