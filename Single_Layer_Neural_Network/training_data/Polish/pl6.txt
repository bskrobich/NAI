MON wraz ze Sztabem Generalnym przygotowuje program przeszkolenia wojskowego dla młodych, którzy ukończyli szkoły średnie. Zgodnie z zapowiedzią ministra Władysława Kosiniaka-Kamysza szkolenie trwałoby miesiąc i przygotowywałoby do aktywnej rezerwy. Za czas szkolenia wypłacane byłoby uposażenie.

- Przygotowujemy program, wspólnie ze Sztabem Generalnym, przeszkolenia zaraz po szkole średniej poinformował w poniedziałek Kosiniak Kamysz na konferencji prasowej w Krakowie. — Chciałbym zaprosić młodych ludzi po szkole ponadpodstawowej, zanim pójdą na studia czy do pracy, żeby przyszli na miesiąc przeszkolenia, żebyśmy mogli zaoferować im umiejętność, sprawność – podkreślił minister obrony.

Szkolenie odbywałoby się w czasie wakacji, które "są często najdłuższymi wakacjami w naszym życiu". Jak dodał, szkolenie trwałoby jeden miesiąc i przygotowywałoby do bycia w aktywnej rezerwie, byłoby bezpłatne, a za czas spędzony w koszarach uczestnicy szkolenia dostawaliby uposażenie.