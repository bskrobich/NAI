W historii Polski chłopi dwa razy popadali w zależność od panów. Po raz pierwszy, kiedy następowało zjednoczenie ziem pod berłem Piastów i drugi raz, kiedy zaczęła się rozwijać demokracja szlachecka. W okresie późnego średniowiecza mieli szansę zyskać częściową wolność, m.in. dzięki lokacjom nowych wsi. Najgorszy okres, na którym najbardziej skupiają się badacze pańszczyzny, rozciąga się między XVI a początkiem XIX w.

W każdym razie taka jest najbardziej popularna interpretacja rozwoju pańszczyzny w Polsce. Kamil Janicki, autor m.in. książki "Pańszczyzna. Prawdziwa historia polskiego niewolnictwa" uważa, że jest to mit, a chłopi – choć zdecydowanie mniej zależni od panów w późnym średniowieczu – nie cieszyli się pełną wolnością nawet przez XVI w. (por. Janicki K., 2021: 21) Z drugiej strony zależność kmieci (a więc chłopskich włościan) była częścią szerszej struktury feudalnej. Wszyscy mieli jakieś prawa majątkowe, a zdecydowanie więcej kmieci posiadało wolność osobistą. Janicki wspomina o małżeństwach między przedstawicielami obu stanów oraz o możliwości kariery urzędniczej czy kościelnej wśród kmieci.

Ta sytuacja zaczyna się zmieniać drastycznie już w XV w. Chłopi byli przede wszystkim coraz bardziej przywiązani do ziemi. Możliwość wyjścia ze wsi ograniczono do jednej osoby na rok. Już wówczas zaczęły się pojawiać głosy przyrównujące los kmieci – a więc zamożnych chłopów – do niewolnictwa.