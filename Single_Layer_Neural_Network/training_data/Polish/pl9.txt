W weekendową noc do domu Krzysztofa Stanowskiego przyjechała policja. Funkcjonariusze pojawili się w związku z przerażającym zgłoszeniem, które otrzymali. Okazało się, że dziennikarz sportowy padł ofiarą spoofingu. To rodzaj ataku, w którym przestępcy podszywają się pod banki, instytucje i urzędy państwowe, firmy, a nawet osoby fizyczne.

Policja otrzymała zgłoszenie z numeru należącego do dziennikarza. Dzwoniący mężczyzna przedstawił się jako Stanowski, poinformował, że poćwiartował żonę i czeka na przyjazd funkcjonariuszy. Policjanci pojawili się w jego domu w celu weryfikacji zgłoszenia.

"Bardzo miła wizyta policji w nocy. Dostali telefon z mojego numeru, że... poćwiartowałem żonę. Potem jeszcze sporo innych zgłoszeń, rzekomo ode mnie. Funkcjonariuszom bardzo dziękuję za rozsądek i że nie obudzili mi dzieci. Definitywnie trzeba poprzedni numer dezaktywować" – napisał Stanowski na X.