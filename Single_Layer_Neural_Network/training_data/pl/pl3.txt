Dzisiaj coupe nie musi być wyłącznie dwudrzwiowe. BMW i4 wpisuje się w trend praktycznych modeli o dynamicznej linii nadwozia. Nadwozia z charakterystyczną, potężną atrapą chłodnicy, wąskimi reflektorami i dużymi wlotami powietrza. Wszystko to potęguje wrażenie mocy, jaka drzemie w tym aucie. Do tego dochodzi mocno obniżającą się ku tyłowi linia dachu, która łączy się łagodnie z klapą bagażnika o pojemności 470-1290 l. Całości dopełniają aluminiowe felgi o efektownym wzornictwie.

Jak przystało na BMW, sportowe geny wyczuwa się również we wnętrzu. To przede wszystkim zasługa odpowiednio wyprofilowanych foteli oraz stylizacji kierownicy. Deskę rozdzielczą tworzą dwa ekrany – 12,3-calowy, na którym wyeksponowano wskaźniki oraz umieszczony centralnie, 14,9-calowy służący do aktywowania urządzeń pokładowych. W celu ułatwienia obsługi środkową część kokpitu zorientowano w stronę prowadzącego.

Samochód dostępny jest w trzech wersjach silnikowych. Wstęp stanowi 286-konna odmiana, która setkę uzyskuje po 6 s. Następny stopień wtajemniczenia to odmiana generująca 340 KM – 100 km/h jedzie się nią po 5,6 s. Wreszcie na szczycie gamy usadowiło się M50, które do 100 km/h rozpędza się po 3,9 s. W pierwszej postaci samochód ma baterie o pojemności 67 kWh, a maksymalny zasięg to 483 km. W pozostałych wersjach zastosowano akumulatory o pojemności 81,1 kWh, a zasięg to odpowiednio – 589 km i 520 km.