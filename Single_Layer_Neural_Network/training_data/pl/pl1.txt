Fatalnie zakończyły się derby Turynu dla Wojciecha Szczęsnego. Bramkarz Juventusu otrzymał potężny cios, który spowodował złamanie nosa w dwóch miejscach. Z najnowszych informacji wynika, że doświadczony golkiper przeszedł już operację. Nie wiadomo ile będzie potrzebował czasu, by wrócić do gry. Aktualnie podawane są różne wersje.

Włoski serwis SportMediaset poinformował, że Szczęsny zaraz po meczu przeszedł operację w szpitalu Chivasso. Kilka godzin po niej zawodnik opuścił klinikę i wrócił do domu. Wedle doniesień Włochów Polak będzie mógł wrócić do gry, ale pod warunkiem założenia specjalnie przygotowanej do tego maski. 33-latek jednak w najbliższy piątek może się nie pojawić w bramce Juve, które zmierzy się z Cagliari. Jego stan zdrowia będzie monitorowany przez klubowy sztab medyczny.

Do całej sprawy w programie "Pogadajmy o piłce" na kanale meczyki.pl odniósł się Łukasz Wiśniowski, który doskonale zna się z golkiperem. — Wczoraj Wojtek faktycznie cierpiał, natomiast był bardzo pozytywnie nastawiony wobec tego, co za chwilę się wydarzy. [...] To kontuzja, która wymaga błyskawicznego zabiegu. Natomiast przerwa będzie prawdopodobnie bardzo krótka — stwierdził Wiśniowski.